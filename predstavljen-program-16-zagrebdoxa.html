<!DOCTYPE html><html lang="en"><head><meta charset="utf-8"><meta http-equiv="X-UA-Compatible" content="IE=edge"><meta name="viewport" content="width=device-width,initial-scale=1"><title>Predstavljen program 16. ZagrebDoxa - FilmofilTest</title><meta name="description" content="Tijekom 8 festivalskih dana publiku očekuje priče o vjeri i mafiji, siromaštvu i umjetnosti. Čak 112 dokumentaraca bit će prikazano na 16. izdanju Međunarodnog festivala dokumentarnog filma ZagrebDox, koji će se ove godine održati na novoj lokaciji, u CineStaru Zagreb – Branimir mingle mallu, i&hellip;"><meta name="generator" content="Publii Open-Source CMS for Static Site"><link rel="canonical" href="https://dpoljak.github.io/filmofil/predstavljen-program-16-zagrebdoxa.html"><link rel="alternate" type="application/atom+xml" href="https://dpoljak.github.io/filmofil/feed.xml"><link rel="alternate" type="application/json" href="https://dpoljak.github.io/filmofil/feed.json"><meta property="og:title" content="Predstavljen program 16. ZagrebDoxa"><meta property="og:site_name" content="FilmofilTest"><meta property="og:description" content="Tijekom 8 festivalskih dana publiku očekuje priče o vjeri i mafiji, siromaštvu i umjetnosti. Čak 112 dokumentaraca bit će prikazano na 16. izdanju Međunarodnog festivala dokumentarnog filma ZagrebDox, koji će se ove godine održati na novoj lokaciji, u CineStaru Zagreb – Branimir mingle mallu, i&hellip;"><meta property="og:url" content="https://dpoljak.github.io/filmofil/predstavljen-program-16-zagrebdoxa.html"><meta property="og:type" content="article"><style>:root{--body-font:-apple-system,BlinkMacSystemFont,"Segoe UI",Roboto,Oxygen,Ubuntu,Cantarell,"Fira Sans","Droid Sans","Helvetica Neue",Arial,sans-serif,"Apple Color Emoji","Segoe UI Emoji","Segoe UI Symbol";--heading-font:var(--body-font);--post-entry-font:var(--body-font);--logo-font:var(--body-font);--menu-font:var(--body-font)}</style><link rel="stylesheet" href="https://dpoljak.github.io/filmofil/assets/css/style.css?v=20fe642ca3f34bd91ee9430a2b063e2c"><script type="application/ld+json">{"@context":"http://schema.org","@type":"Article","mainEntityOfPage":{"@type":"WebPage","@id":"https://dpoljak.github.io/filmofil/predstavljen-program-16-zagrebdoxa.html"},"headline":"Predstavljen program 16. ZagrebDoxa","datePublished":"2020-02-26T05:24","dateModified":"2020-12-24T11:06","description":"Tijekom 8 festivalskih dana publiku očekuje priče o vjeri i mafiji, siromaštvu i umjetnosti. Čak 112 dokumentaraca bit će prikazano na 16. izdanju Međunarodnog festivala dokumentarnog filma ZagrebDox, koji će se ove godine održati na novoj lokaciji, u CineStaru Zagreb – Branimir mingle mallu, i&hellip;","author":{"@type":"Person","name":"Filmofil"},"publisher":{"@type":"Organization","name":"Filmofil"}}</script></head><body><header class="topbar" id="js-header"><div class="topbar__inner"><a class="logo" href="https://dpoljak.github.io/filmofil/">FilmofilTest</a></div></header><div class="content"><div class="infobar"><div class="infobar__update">Last Updated: <time datetime="2020-12-29T12:54">December 29, 2020</time></div><div class="infobar__search"><form action="https://dpoljak.github.io/filmofil/search.html"><input type="search" name="q" placeholder="search..." aria-label="Search input"> <button type="submit" aria-label="Submit"><svg role="presentation" focusable="false" width="15px" height="14px"><use xlink:href="https://dpoljak.github.io/filmofil/assets/svg/svg-map.svg#search"/></svg></button></form></div></div><main class="main"><article class="post"><header class="u-header post__header"><h1>Predstavljen program 16. ZagrebDoxa</h1><div class="u-header__meta u-small"><div><a href="https://dpoljak.github.io/filmofil/authors/filmofil/" title="Filmofil">Filmofil</a> <time datetime="2020-02-26T05:24">February 26, 2020 </time><a href="https://dpoljak.github.io/filmofil/tags/zagrebdox/" class="u-tag u-tag--1">zagrebdox</a></div></div></header><div class="post__entry u-inner"><p><strong>Tijekom 8 festivalskih dana publiku očekuje priče o vjeri i mafiji, siromaštvu i umjetnosti.</strong><strong> </strong></p><p>Čak 112 dokumentaraca bit će prikazano na 16. izdanju Međunarodnog festivala dokumentarnog filma <strong>ZagrebDox</strong>, koji će se ove godine održati na novoj lokaciji, u <strong>CineStaru Zagreb – Branimir mingle mallu</strong>, i u novom terminu: <strong>od 15. do 22. ožujka</strong>. Za Veliki pečat, službenu festivalsku nagradu, natječe se 17 filmova u kategoriji međunarodnog natjecateljskog programa te isto toliko dokumentaraca u sekciji regionalne konkurencije, dok će nagrada Mali pečat biti dodijeljena najboljem filmu autora/ice do 35 godina starosti. Posebnosti ovogodišnjeg ZagrebDoxa na konferenciji za medije predstavili su direktor festivala <strong>Nenad Puhovski</strong> i producentica <strong>Lucija Parać</strong>.</p><p>"I ove godine publiku ZagrebDoxa očekuje impresivan broj filmova, među kojima su i najnoviji dokumentarni hitovi te filmovi nagrađeni na najprestižnijim festivalima, ali i intimistički, 'neotkriveni' filmski dragulji. Suočavajući gledatelje s urgentnim problemima današnjice, ova ostvarenja zaokružuju sliku suvremene svjetske dokumentaristike, a pritom nas upoznaju s inspirativnim i živopisnim pojedincima, otkrivaju nove vizure o važnim temama i odvode na udaljene lokacije, kao i na nepoznata mjesta u našoj okolini", istaknuo je <strong>Nenad Puhovski</strong>.</p><p>Uz za Oscara nominirane naslove <strong><em>Za Samu</em></strong> (<em>For Sama</em>) <strong>Waad al-Kateab</strong> i <strong>Edwarda Wattsa</strong> te <strong><em>Bolnica ispod zemlje</em></strong> (<em>The Cave</em>) <strong>Ferasa Fayyada</strong>, <strong><u>međunarodna konkurencija</u></strong> obuhvaća niz filmova koji na ZagrebDox stižu nakon impresivne festivalske turneje. Pobjednik Međunarodnog festivala dokumentarnog filma Amsterdam (IDFA), film <strong><em>Šaptom</em></strong> redateljskog tandema <strong>Heidi Hassan</strong> i <strong>Patricie Pérez Fernández</strong>, donosi priču o prijateljstvu koje nadvladava geografska prostranstva, a IDFA-in laureat u srednjometražnoj sekciji, film <strong><em>Začarani krug</em></strong> (<em>Anticlockwise</em>) iranskog redatelja <strong>Jalala Vafaeija</strong>, dirljiv je portret autorove obitelji koja se konfrontira s opresivnim iranskim režimom. Na istome festivalu nagradu za režiju osvojio je iranski filmski veteran <strong>Mehrdad Oskouei</strong> za potresan film <strong><em>Sjene bez sunca</em></strong> (<em>Sunless Shadows</em>), koji progovara o sudbini pet mladih Iranki osuđenih zbog ubojstava nasilnih supruga i očeva. I posebno priznanje na lanjskoj IDFA-i osvojio je film iz ZagrebDoxove međunarodne konkurencije: filmski debi mladog ruskog redatelja <strong>Ilje Povolockog</strong>, <strong><em>Pjena </em></strong>(<em>Froth</em>) besprijekorno je snimljena studija male eklektične zajednice "subpolarnih kauboja" koji žive u polunapuštenom gradu na negostoljubivim obalama Barentsova mora. Dobitnik glavne nagrade festivala CPH:DOX, <strong><em>Švedsko ljeto</em></strong> (<em>Ridge</em>) <strong>Johna Skooga</strong>, koji je žiri u obrazloženju prozvao suvremenom švedskom verzijom Tarkovskog, minuciozno i vješto korištenim filmskim jezikom prenosi impresije o ljetnoj dokolici u Skandinaviji. Poljski film <strong><em>Vjetar. Dokumentarni triler</em></strong> (<em>Wind. A Documentary Thriller</em>) redatelja <strong>Michała Bielawskog</strong> u maniri trilera razvija se pak u impresivno simfonično filmsko ostvarenje o nepredvidljivom i destruktivnom vjetru koji puše nekoliko puta godišnje u poljskoj regiji Podhale.</p><p><strong><em>Uzorno vladanje</em></strong> (<em>Exemplary Behaviour</em>) <strong>Audriusa Mickevičiusa</strong> i <strong>Nerijusa Mileriusa</strong>, pobjedničko ostvarenje festivala DOK Leipzig, propituje pojmove zločina, pravde i oprosta kroz priču o zatvorenicima litavskog zatvora Lukiškės. Švedski redatelj <strong>Mikel Cee Karlsson</strong> u filmu <strong><em>Neznanac</em></strong> (<em>Fraemling</em>) nastoji pak rasvijetliti sudbinu svog najboljeg prijatelja, postupno razotkrivajući njegov neobični skriveni život. Koristeći  se dokumentarnim snimkama, intervjuima i tehnikama rekonstrukcije pojedinih scena, autor stvara priču o tankoj liniji između žrtve i krivnje. Kontroverzna izraelska odvjetnica Lea Tsemel, poznata po neustrašivoj i strastvenoj borbi za prava palestinskih političkih zatvorenika, u fokusu je impresivnog filma <strong><em>Odvjetnica</em></strong> (<em>Advocate</em>), za koji je redateljski dvojac <strong>Rachel Leah Jones</strong> i <strong>Phillippe Bellaiche</strong> primio brojne nagrade te izborio ulazak u uži izbor za nominaciju za Oscara. Mladi američki redatelj <strong>Luke Lorentzen</strong> u svom novom dokumentarcu <strong><em>Ponoćna obitelj</em></strong> (<em>Midnight Family</em>), nagrađenom priznanjem za kameru na Sundanceu, pridružuje se jednoj meksičkoj obitelji na frenetičnim, turbulentnim noćnim vožnjama po ulicama Ciudada de Méxica. Snimljen u stilu <em>cinema verité</em>, film prati rad privatne obiteljske ambulantne službe razotkrivajući kobne manjkavosti državnog zdravstvenog sustava. Sundanceovom posebnom nagradom žirija ovjenčan film <strong><em>Umjetnica i lopov</em></strong> (<em>The Painter and the Thief</em>) <strong>Benjamina Reea</strong> nježna je i emotivna priča koja, vješto izbjegavajući sentimentalizam, u filmskom ekvivalentu kubističkog portreta prikazuje neobično prijateljstvo naslovnih protagonista. S nagradom festivala u Locarnu na ZagrebDox stiže film <strong><em>Pustinjska ulica 143</em></strong> (<em>143 Sahara Street</em>) <strong>Hassena Ferhanija</strong>, intiman i evokativan dokumentarac o malom caféu usred Sahare. Ozloglašena briselska četvrt Molenbeek, poznata po napadima bombaša samoubojica i policijskim ophodnjama, poprište je filma <strong><em>Bogovi Molenbeeka</em></strong> (<em>Gods of Molenbeek</em>) finske redateljice <strong>Reette Huhtanen</strong>, a prikazana je kroz vizuru dvojice dječaka koji dolaze iz posve drugačijih kulturoloških sredina. Ovo lirsko ostvarenje na svjež i maštovit način pristupa jednom od gorućih problema današnjice – (ne)mogućnosti suživota u različitosti. Obiteljske tajne, potisnuta sjećanja i prešućene traume u središtu su obiteljske drame <strong><em>Naslijeđene sjenke</em></strong> (<em>It Takes a Family</em>), u kojoj redateljica <strong>Susanne Kovács</strong> iznosi složenu, osobnu priču o vlastitoj obitelji, Holokaustu i užasima prošlosti koji i dalje, prenoseći se generacijama, ostavljaju svoj trag u sadašnjosti. Nagrađen Grand Prixom za najbolji dokumentarac na prošlogodišnjem KVIFF-u, film <strong><em>Besmrtni</em></strong> (<em>Immortal</em>) ruske redateljice <strong>Ksenije Ohapkine</strong> na pronicljiv način razotkriva kako mehanizmi političke moći utječu na svakodnevicu, čak i u na prvi pogled benignim situacijama.</p><p>U kategoriji <strong><u>regionalne konkurencije</u></strong> za Veliki pečat natječe se i šest hrvatskih filmova, od čega će pet naslova svoje premijerno prikazivanje imati upravo na ZagrebDoxu. Uz film <strong><em>Kuća Male Zvijezde</em></strong> <strong>Slađane Lučić</strong>, prikazan ljetos na Sarajevo Film Festivalu, program uključuje i nova ostvarenja <strong>Nevena Hitreca</strong> (<strong><em>Povuci – potegni</em></strong>), <strong>Branka Ištvančića</strong> (<strong><em>Anonimno jato</em></strong>), <strong>Damira Čučića</strong> (<strong><em>Kisik dušik</em></strong>) i <strong>Đure Gavrana</strong> (<strong><em>Jedna od nas</em></strong>), kao i dokumentarni prvijenac <strong>Ivane Marinić Kragić</strong> <strong><em>Nun of Your Business</em></strong>, koji slijedi jednu ljubavnu priču započetu na posve neočekivanom mjestu. Zvučni krajolici Radio Beograda, jedne od najstarijih europskih radiopostaja, tema su sinestetičkog ostvarenja <strong><em>Govori da bih te vidio</em></strong> <strong>Marije Stojnić</strong>, nastalog u srpsko-hrvatsko-katarskoj koprodukciji. Na ZagrebDox se vraća bosanskohercegovačka redateljica <strong>Jasmila Žbanić</strong> filmom <strong><em>U zraku</em></strong>, kreativnim i intimnim ostvarenjem o sekundarnim žrtvama rata, pri čemu dramatična ispovijest redateljičina supruga Damira o njegovu strahu od letenja avionom često skreće u duhovite epizode. Temom sjećanja, ratne traume te preplitanja prošlosti i sadašnjosti na neobičan način bavi se i dirljivo mađarsko ostvarenje <strong><em>Euforija postojanja</em></strong> (<em>The Euphoria of Being</em>) redateljice <strong>Réke Szabó</strong>, ovjenčano nagradama na nizu festivala, među kojima je i Grand Prix festivala u Locarnu te priznanje za najbolji dokumentarac o ljudskim pravima na Sarajevo Film Festivalu.</p><p>Ekonomske migracije, ali u obrnutom smjeru – iz samog europskog srca u jugoistočnu Europu, tema su filma <strong><em>Bugarski san</em></strong> <strong>Srđana Šarenca</strong>. U središtu priče je sudbina njemačke umirovljenice koja zbog nemogućnosti da ostvari komforan život u rodnoj državi odlazi u Bugarsku, a osim ekonomskih uvjeta života, film se dotiče i teme starenja te društvenog odbacivanja umirovljenika. Svakodnevica dviju starica na izoliranim obroncima istočne Bosne, ispunjena lokalnim kulturnim nasljeđem i ritualima u dubokom suglasju s okolinom, tema je poetičnog filma <strong><em>A sad se spušta veče</em></strong> <strong>Maje Novaković</strong>. Talijanski redateljski dvojac <strong>Damiano Giacomelli</strong> i <strong>Lorenzo Raponi</strong> u filmu <strong><em>Siddhartha</em></strong> slijedi pak priču o ocu i sinu koji su blagodati suvremene civilizacije zamijenili životom u zabačenom talijanskom selu, a s obitelji koja u napuštenom rezervatu, nadomak užurbane svakodnevice Bukurešta, živi u harmoniji s prirodom, upoznaje nas dokumentarac <strong><em>Naš dom u divljini</em></strong> (<em>Acasă, My Home</em>) redatelja <strong>Radua Ciorniciuca</strong>. U zabačenom mjestu u podnožju austrijskih Alpa odvija se radnja filma <strong><em>Kretnje obližnje planine</em></strong> (<em>Movements of a Nearby Mountain</em>) <strong>Sebastiana Brameshubera</strong>; ovaj laureat festivala Cinéma du Réel kroz priču o nigerijskom migrantu koji popravlja automobile dok se oko njega i dalje vrti žrvanj rudarske industrije promišlja mjesto pojedinca u globalnoj ekonomiji. Rumunjsko-njemački redatelj <strong>Alexander Nanau</strong> u filmu <strong><em>Colectiv</em></strong> daje beskompromisan uvid u dosege i važnost istraživačkog novinarstva na primjeru razotkrivanja korupcije u rumunjskom zdravstvenom sustavu. Redateljice <strong>Vanja Dimitrova</strong> i <strong>Natasha Dimitrievska</strong> u ostvarenju <strong><em>Zauzdane oluje</em></strong> (<em>Locked Stormes</em>) gledatelje odvode u svakodnevicu strogo čuvanu od očiju javnosti – onu zatvorenica popravnog zatvora i pacijenata psihijatrijske bolnice. Drugačiji pogled na talijansku mafiju, posve odmaknut od uobičajene fascinacije tim fenomenom, donosi dokumentarac <strong><em>Kći Camorre</em></strong> (<em>Daughter of Camorra</em>)<strong> Siniše Gačića</strong>, u čijem je fokusu bivša pripadnicom zloglasne organizacije Camorra koja se, nakon izlaska iz zatvora, obračunava s izazovima svakodnevnog života.</p><p>Osim natjecateljskog programa, publiku ZagrebDoxa očekuje i pregršt naslova u <strong><u>službenim programima</u></strong> <strong>Biografski Dox</strong>, <strong>Glazbeni globus</strong>, <strong>Happy Dox</strong>, <strong>Kontroverzni Dox</strong>, <strong>Majstori Doxa</strong>, <strong>Stanje stvari</strong>, <strong>Teen Dox</strong> i <strong>ADU Dox</strong>, a u sklopu programa <strong>Factumentarci</strong> prikazat će se film <strong><em>Djeca tranzicije</em></strong> prerano preminulog <strong>Matije Vukšića</strong>. <strong><u>Retrospektivna sekcija</u></strong> donosi tri programa: <strong>Retrospektiva Lucy Walker</strong> uključuje osam ostvarenja britanske redateljice koja iza sebe ima osvojene Emmyje i nominacije za Oscara, program <strong>Hrvatski dokumentarac sa ženskim potpisom</strong>, u selekciji Diane Nenadić, daje pregled domaće dokumentarne produkcije tijekom pet desetljeća kroz filmove redateljica kao što su Milica Borojević, Snježana Tribuson, Katarina Zrinka Matijević, Tatjana Božić, Dana Budisavljević i dr., a <strong>Autorska večer</strong> ove je godine posvećena <strong>Goranu Deviću</strong>. Novost su posebni programi <strong>Eko Dox</strong>, posvećen posljedicama globalne ekološke krize, <strong>te Filmaši o filmašima</strong>, u kojem uspješni redatelji portretiraju velike svjetske filmske umjetnike.</p><p>"U pet dvorana kina CineStar Zagreb prikazat ćemo pregršt filmova u ukupno 17 programa, a s festivalskim gostima razgovarat ćemo nakon projekcija njihovih filmova. Osim toga, <strong>ZagrebDox Pro</strong> uključit će nekoliko događanja otvorenih za javnost, među kojima su i masterclassovi redateljica Dane Budisavljević i Lucy Walker, a posebna događanja u sklopu programa <strong>ZagrebDoXXL </strong>donose razgovore o pojedinim temama što ih otvaraju ostvarenja iz filmskih programa ZagrebDoxa – od migrantske krize, preko cijepljenja djece, pa do gentrifikacije i klimatskih promjena. I ove će godine u dnevnim terminima publika imati priliku besplatno gledati sve filmove iz međunarodne i regionalne konkurencije, a nakon zatvaranja festivala i dodjele nagrada, u nedjelju, 22. ožujka, svi nagrađeni naslovi bit će prikazani u sklopu programa <strong>The Best of Fest"</strong>, izjavila je <strong>Lucija Parać</strong>.</p><p><strong><u>Prodaja ulaznica</u></strong> počinje početkom ožujka, a ulaznice će se moći kupiti na blagajnama kina CineStar Zagreb – Branimir mingle mall, na ticketomatima u predvorju kina, online na <a href="../../blitz-cinestar.hr">blitz-cinestar.hr</a> te putem iCineStar mobilne aplikacije.</p></div><aside class="post__aside"><div class="post__last-updated u-small">This article was updated on December 24, 2020</div><div class="post__share"></div></aside><footer class="post__footer"><div class="post__bio box"><div><h4 class="h6"><a href="https://dpoljak.github.io/filmofil/authors/filmofil/" title="Filmofil">Filmofil</a></h4></div></div><nav class="post__nav box"><div class="post__nav__prev"><a href="https://dpoljak.github.io/filmofil/rocco-siffredi-i-cherry-kiss-dolaze-u-susjedstvo.html" class="post__nav__link" rel="prev"><div class="u-small">Previous Post<h5>Rocco Siffredi i Cherry Kiss dolaze u susjedstvo!</h5></div></a></div><div class="post__nav__next"><a href="https://dpoljak.github.io/filmofil/svjetske-premijere-pet-domacih-dokumentaraca-na-zagrebdoxu.html" class="post__nav__link" rel="next"><div class="u-small">Next Post<h5>Svjetske premijere pet domaćih dokumentaraca na ZagrebDoxu!</h5></div></a></div></nav><div class="post__related box"><h3 class="box__title">Related posts</h3><div class="post__related-wrap"><figure class="post__related-item"><figcaption><h4 class="post__related-title"><a href="https://dpoljak.github.io/filmofil/prostorna-i-programska-ekspanzija-25-fps-a.html" class="inverse">Prostorna i programska ekspanzija 25 FPS-a</a></h4><time datetime="2018-09-05T05:18" class="u-small">September 5, 2018</time></figcaption></figure><figure class="post__related-item"><figcaption><h4 class="post__related-title"><a href="https://dpoljak.github.io/filmofil/fantasticni-program-8-fantastic-zagreba.html" class="inverse">Fantastični program 8. Fantastic Zagreba!</a></h4><time datetime="2018-06-22T14:32" class="u-small">June 22, 2018</time></figcaption></figure><figure class="post__related-item"><figcaption><h4 class="post__related-title"><a href="https://dpoljak.github.io/filmofil/bogat-program-animafesta.html" class="inverse">Bogat program Animafesta</a></h4><time datetime="2018-05-31T06:32" class="u-small">May 31, 2018</time></figcaption></figure></div></div></footer></article></main><div class="sidebar"><section class="box authors"><h3 class="box__title">Authors</h3><ul class="authors__cotainer"><li class="authors__item"><div><a href="https://dpoljak.github.io/filmofil/authors/filmofil/" class="authors__title">Filmofil</a> <span class="u-small">Post: 64</span></div></li></ul></section><section class="newsletter box box--gray"><h3 class="box__title">Newsletter</h3><p class="newsletter__description">Sign up to receive email updates and to hear what's going on with us!</p><form>...</form></section><section class="box"><h3 class="box__title">Tags</h3><ul class="tags"><li><a href="https://dpoljak.github.io/filmofil/tags/25-fps/">25 FPS</a> <span class="u-small">(1)</span></li><li><a href="https://dpoljak.github.io/filmofil/tags/akcija/">akcija</a> <span class="u-small">(1)</span></li><li><a href="https://dpoljak.github.io/filmofil/tags/alien/">Alien</a> <span class="u-small">(1)</span></li><li><a href="https://dpoljak.github.io/filmofil/tags/animafest/">Animafest</a> <span class="u-small">(3)</span></li><li><a href="https://dpoljak.github.io/filmofil/tags/anime/">anime</a> <span class="u-small">(1)</span></li></ul></section></div><footer class="footer"><a class="footer__logo" href="https://dpoljak.github.io/filmofil/">FilmofilTest</a><nav><ul class="footer__nav"></ul></nav><div class="footer__copyright"><p>Powered by <a href="https://getpublii.com" target="_blank" rel="nofollow noopener">Publii</a></p></div></footer></div><script>window.publiiThemeMenuConfig = {    
        mobileMenuMode: 'sidebar',
        animationSpeed: 300,
        submenuWidth: 'auto',
        doubleClickTime: 500,
        mobileMenuExpandableSubmenus: true, 
        relatedContainerForOverlayMenuSelector: '.navbar',
   };</script><script defer="defer" src="https://dpoljak.github.io/filmofil/assets/js/scripts.min.js?v=3dc768003cc6d66c9e7bf0904e71d3e8"></script><script>var images = document.querySelectorAll('img[loading]');

      for (var i = 0; i < images.length; i++) {
         if (images[i].complete) {
               images[i].classList.add('is-loaded');
         } else {
               images[i].addEventListener('load', function () {
                  this.classList.add('is-loaded');
               }, false);
         }
      }</script></body></html>